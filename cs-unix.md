
![](pdp11-tty-unix.md){.figure}

![](unix-shell.md){.figure}

Το Unix είναι περισσότερο γνωστό σε όσους ασχολούνται με τα λειτουργικά συστήματα, αλλά 
σχεδόν καθόλου γνωστό στην κοινότητα της διάδρασης και των γραφικών διεπαφών χρήστη. 
Πράγματι, οι γραφικές διεπαφές σε όλα τα Unix είναι συνήθως αντίγραφα 
από τις αντίστοιχες εμπορικές, με βασικό σημείο διαφοροποίησης 
τη διάθεση ανοικτού πηγαίου κώδικα. Ο ανοιχτός κώδικας, αν και είναι 
μια σημαντική συνθήκη ποιότητας του λογισμικού, δεν έχει βοηθήσει 
στην πρακτική βελτίωση της γραφικής διεπαφής. Εκτός από τη γραφική διεπαφή όμως, 
το Unix παρέχει και, κυρίως, βασίζεται στη διεπαφή της γραμμής εντολών, 
η οποία είναι ένα από τα σημαντικότερα κεφάλαια στην διάδραση.

Η διάδραση με τη γραμμή εντολών είναι ένας από τους πρώτους τρόπους χρήσης των υπολογιστών, 
αλλά η αξία της παραμένει διαχρονική. Η γραμμή εντολών έγινε αρχικά δημοφιλής με το σύστημα Unix, 
ενώ διατηρεί τη χρησιμότητα της σε σύγχρονα συστήματα, όπως στις διεπαφές γραπτών μηνυμάτων 
και στις φωνητικές πύλες. Αν και θεωρείται δύσκολη στη χρήση, τουλάχιστον για τους αρχάριους, 
η διαχρονικότητά της, καθώς και η σταθερή προτίμηση από τους ειδικούς τεκμηριώνουν τη σημασία της.

Εκτός από τη γραμμή εντολών, το Unix έκανε δημοφιλή την οργάνωση ενός λειτουργικού συστήματος 
σε αρχεία και φακέλους, τα οποία χρησιμοποιήθηκαν και από τα περισσότερα γραφικά συστήματα 
που ακολούθησαν. Η πιο σημαντική συνεισφορά αυτού του συστήματος είναι στο σημείο συνάντησης 
των αρχείων με τη γραμμή εντολής, όπου δημιουργήθηκαν οι γλώσσες κελύφους,
^[@fig:unix-shell]
καθώς και η διασωλήνωση των προγραμμάτων.
^[@kernighan2019unix] 
Σε αντίθεση με την ιδέα της εμπορικής διάθεσης εφαρμογών με πολλές δυνατότητες, 
το Unix βασίζεται στην ιδέα των πολλών μικρών προγραμμάτων, 
τα οποία παραμετροποιούνται, συνδέονται μεταξύ τους και τελικά συνθέτουν νέα προγράμματα, 
σύμφωνα με τις ανάγκες του χρήστη, έτσι το βασικό σύστημα παραμένει ελεύθερο
από εμπορικές συνθέσεις λειτουργιών που εξυπηρετούν έναν ιδεατό μέσο χρήστη. 


Η αρχική γραφική διεπαφή X-Windows στο Unix έγινε με έμφαση στο δίκτυο, 
έτσι ώστε να υπάρχει ένας διαχωρισμός ανάμεσα στο μηχάνημα που εκτελεί μια εφαρμογή 
και στο τερματικό του χρήστη που κάνει τη διάδραση. Τέλος, το Unix, 
από τη δημιουργία του τη δεκαετία του 1960, δίνει μεγάλη έμφαση σε μια κοινότητα χρηστών, 
οι οποίοι δουλεύουν μαζί για την ανάπτυξη του βασικού συστήματος και, κυρίως, 
για την ανταλλαγή προγραμμάτων.
^[@fig:pdp11-tty-unix] 
Η ιδέα της κοινότητας, σε αντίθεση με την ιδέα του προϊόντος, 
ήταν θεμελιώδης για τη δημιουργία αντίστοιχων κοινοτήτων κατά τις επόμενες δεκαετίες, 
όπως αυτές των πρώτων δικτυακών συζητήσεων, της σκηνής επίδειξης προγραμμάτων και, κυρίως, 
για τη δημιουργία της κοινότητας του ανοιχτού λογισμικού, τη δεκαετία του 1990.


